---
templateKey: blog-post
title: Kredyt na budowę domu- czyli jak z głową podejść do inwestycji
date: 2019-02-01T11:41:34.299Z
description: >+
  Obecne realia na rynku nieruchomości (ceny najmu mieszkań i niskie koszty
  kredytów hipotecznych) powodują, iż coraz więcej osób zamiast wynajmować
  mieszkanie decyduje się na własne "M" kupując mieszkanie lub budując dom.
  Większość z nich, aby sfinansować swoje marzenia potrzebuje kredytu
  hipotecznego. Zakup nieruchomości na kredyt opisywałem już wcześniej, tym
  razem zajmę się budową domu i uzyskaniem kredytu na budowę.

  W kredytowaniu budowy występują parametry, które trzeba dobrze zrozumieć, by
  prawidłowo poukładać planowaną inwestycję . W tym wpisie „Kredyt na budowę
  domu- czyli jak z głową podejść do inwestycji ” chciałbym przybliżyć jak
  najwięcej przydatnych informacji, które mogą być ważne lub po prostu
  interesujące. Dzisiaj poznasz:

tags:
  - Kredyt na budowę domu
---
![](/img/1.png)



1. Kredyt na budowę domu, a wkład własny.
2. Minimalne wymagania banków dotyczące budowy 1 m2
3. Wycena, kosztorys, inspekcja, finansowanie naprzemienne, karencja – o co w tym chodzi.
4. Refinansowanie poniesionych kosztów na budowę domu.
5. Sposób budowy domu- Systemem gospodarczym czy z generalnym wykonawcą?
6. Lista dokumentów potrzebnych do kredytu na budowę domu.
7. Ubezpieczenie domu w budowie.
8. Budowa domu z własnych środków czy na kredyt?

## Wkład własny

Najczęściej stosowanym wkładem własnym przy kredycie budowlanym jest działka, na której będzie realizowana inwestycja. Banki mogą również wziąć pod uwagę wydane dotychczasowe pieniądze np. na projekt techniczny, prace organizacyjne oraz zorganizowanie przyłączy. Do wkładu własnego również należą środki własne, które będą przeznaczone na budowę domu. Instytucja Bankowa, wkład własny będzie określać na podstawie kosztorysu budowlanego oraz wycenie nieruchomości. Generalnie im wyższa będzie wycena to tym lepiej dla kredytobiorcy, ponieważ będzie mógł skorzystać z lepszej oferty kredytowej. Jest to uzależnione od tzn. wskaźnika LTV. Im niższe LTV (loan to value, stosunek kredytu do zabezpieczenia), tym większa szansa na uzyskanie lepszej oferty kredytu. Ponieważ Bank ponosi mniejsze ryzyko. Natomiast w przypadku wyższego wskaźnika LTV, prawdopodobnie Bank zaproponuje gorsze warunki kredytowe.

## Minimalna wysokość kredytu hipotecznego na budowę domu

Przy budowie domu, banki mają wymagania co do minimalnego kosztu za wybudowanie 1 metra kwadratowego (1m2 .) domu. Przy składaniu wniosku kredytowego, bank będzie chciał zweryfikować potencjał i perspektywę zakończenia inwestycji. Instytucja bankowa musi mieć pewność, żeby zapewnić finansowanie na takim poziomie, by nie mieć żadnych wątpliwości co do powodzenia zamierzenia budowalnego. Banki mogą wymagać określonego poziomu finansowania. Wysokość finansowania najczęściej określana jest na podstawie iloczynu metrażu powierzchni użytkowej/całkowitej (zależy od banku) oraz kwoty, jaką dany bank ustalił na 1 m2 . W zależności od banku waha się pomiędzy 2 000 zł, a nawet 3 400 zł/m2- różnica jest więc duża. Banki najczęściej analizują projekt naszego domu pod kątem jego powierzchni, zarówno użytkowej jak i całkowitej (wliczają w to min. piwnicę, kotłownię czy garaż, które również pochłaniają sporą gotówkę). Następnie mnożą przez wspomniany wskaźnik i obliczają minimalny koszt budowy naszego domu. Biorąc to pod uwagę koszt wybudowania 100m2 domu może wahać się od 200 tys. zł do 345 tys. zł - co w wielu wypadkach może mieć kluczowe znaczenie w kontekście uzyskania kredytu na budowę, bowiem nie wszyscy możemy uzyskać większy kredyt.

Swoim klientom zawsze tłumaczę, że jeżeli budowę uda się zrealizować bez wykorzystania wszystkich pieniędzy, to można nie uruchamiać ostatniej transzy, co ma wpływ na pomniejszenie kredytu. Podczas mojej pracy zauważam niekiedy takie sytuacje, że klient na początku nie zgadza się z wymogami jakie stawia bank, nie godzi się z faktem wzięcia większego kredytu na budowę domu, bo przecież on da radę wybudować dom za mniejsze pieniądze. Przeważnie bywa tak, że po zakończeniu budowy jest zadowolony, ponieważ nie był w stanie przewidzieć wszystkiego i doszacować w 100% kosztów budowy.

Dlatego też każdorazowo tłumaczę swoim klientom, że podczas sporządzania kosztorysu, dobrze jest nie szacować prac na jak najniższym poziomie, żeby nie dopuścić do sytuacji, że może zabraknąć pieniędzy na dokończenie budowy.

## Wycena nieruchomości

Budowa domu oznacza, że banki będą chciały dokonać wyceny nieruchomości. Wycenie podlegają różnego rodzaju wartości, takiej jak; wartość inwestycji, wartość działki, wartość prognozowana, wartość odtworzeniowe. Dodatkowo sprawdza się stan prawny nieruchomości, stan techniczny. Banki często oferują wycenę "wewnętrzną", sporządzaną przy ich udziale. W niektórych przypadkach można wykonać wycenę "zewnętrzną" realizowaną we własnym zakresie poprzez usługi rzeczoznawcy, który ma uprawnienia do sporządzania wyceny w danych bankach. Proszę jednak pamiętać, że wnioski kredytowe najlepiej składać do kilku instytucji bankowych na raz, żeby móc zniwelować jakiekolwiek niepowodzenie, bądź ewentualnie wybrać najkorzystniejsze rozwiązanie kredytowe. Niestety jest to związane z tym, że jeżeli klient nie zdecyduje się na samodzielne sporządzenie operatu (wycena zewnętrzna), może liczyć się z tym, że będzie musiał zapłacić za kilka wycen (wewnętrzna). Dlatego też, sporządzenie wyceny (zewnętrznej) na własną rękę, pozwala na zmniejszenie kosztów związanych ze składaniem wniosków do kilku banków ze swoim operatem szacunkowym. W związku z tym wybór sposobu dokonania wyceny i rzeczoznawcy, który ją wykona, należy zostawić na sam koniec, już po dokonaniu wyboru co najmniej trzech banków, do których będą składane wnioski.

## Kosztorys budowlany do wniosku kredytowego

Każdy bank będzie wymagał dostarczenia do wniosku kredytowego kosztorysu budowy, który zostanie sporządzony na wewnętrznych drukach banku. W niektórych wypadkach można spotkać się z koniecznością, aby na kosztorysie podpisał się kierownik budowy, osoba z uprawnieniami budowlanymi, bądź np. rzeczoznawca. Kosztorys bankowy należy przygotować w oparciu o zasady narzucone przez dany bank. Jest on podstawą do sprawdzenia realności inwestycji, wypłaty transz i rozliczania wykonanych prac.

## Rozliczenie transz wypłaconych na budowę domu

Rozliczenie kredytu na budowę domu podzielony jest na transze. W zależności od stopnia zaawansowania inwestycji bank może podzielić kredyt na 1, 2, 3 lub nawet 4 transze. Wypłata transzy nr. 1 jest najczęściej realizowana zaliczkowo na podstawie wyceny nieruchomości. Wypłata każdej kolejnej transzy jest uzależniona od rozliczenia środków, które klient otrzymał w transzy zgodnie z harmonogramem.

W większości przypadków banki nie wymagają by dostarczać faktury czy też rachunków za poczynione prace. Zdarza się to w bardzo indywidualnych przypadkach np. bardzo wysoki koszt budowy, zastosowanie mało popularnych rozwiązań budowlanych. Rozliczenie transzy odbywa się na podstawie inspekcji nieruchomości, zdjęć, dziennika budowy oraz kosztorysu dostarczonego do wniosku kredytowego. Po pozytywnym rozpatrzeniu wydatków z uprzedniej transzy, bank wypłacana kolejną. Koszt wypłacania transz wynosi między 200–300 PLN w zależności od banku.

## Karencja, czyli jak się płaci raty podczas transz

Podczas inwestycji budowlanej bank jest zobligowany do wypłacania kredytu w transzach. W trakcie trwania wypłaty transz banki zabezpieczają się poprzez narzucenie okres karencji. Okres karencji, w którym kredytobiorca zobowiązuje się do wypłaty transz i budowy domu, najczęściej mieści się w granicy od 12, 24 miesięcy, ale zdarza się, że budowa może trwać i dłużej, wówczas 36 miesięcy. Jednak proszę się nie martwić jeżeli nie wyrobią się Państwo w ustalonych terminach, w takich sytuacjach należy dostarczyć do banku oświadczenie wyjaśniające powody takiego stanu rzeczy. Może wiązać się to z koniecznością podpisania aneksu do umowy kredytowej, spowodowane jest to koniecznością wydłużenia terminu zakończenia budowy, a co za tym idzie, późniejszym terminem uzyskania pozwolenia na użytkowanie.

Trzeba pamiętać, że w czasie karencji i wypłacaniu transz, płacimy jedynie ratę odsetkową od wypłaconych pieniędzy.

Banki podczas wyliczania raty odsetkowej stosują następujący wzór: ((WIBOR 3, bądź 6 miesięczny + marża + ubezpieczenie pomostowe %)*wypłacona część kredytu)/12

## Finansowanie naprzemienne- kiedy może być zastosowane?

Może się tak zdarzyć, że podczas budowy, po wypłaceniu pierwszej transzy przez bank, będziemy mieli możliwość zaangażowania nowych środków własnych. W bankach w których dopuszcza się finansowanie naprzemienne, możliwe jest łączenie środków własnych i kredytowych w trakcie inwestycji. Trzeba jednak pamiętać, że w większości przypadków banki (prócz niektórych wyjątków), kończą inwestycję, czyli przelewają ostatnią transzę. Dlatego też, jeżeli jest chęć zaangażowani własnych środków podczas budowy to w trakcie, a nie na zakończenie inwestycji.

## Refinansowanie poniesionych kosztów- do jakiego okresu jest to możliwe?

Myśląc o refinansowaniu poniesionych kosztów trzeba pamiętać o tym, że banki nie udzielą kredytów hipotecznych na wydatek zrealizowany lata temu. Zwykle po kredyt refinansujący koszty należy udać się w okresie 12 lub 24 miesięcy od chwili ich poniesienia. Bywają jednak i banki, które akceptują jedynie wydatki poczynione kwartał, jak i 3 lata temu. Wszystko zależy od wewnętrznych ustaleń kredytodawcy. Trzeba jednak pamiętać o najważniejszej kwestii, dom musi posiadać pozwolenie na użytkowanie. Co do samego procesu to różni się on jednak od standardowego składania wniosku na kredyt budowlany, ponieważ zamiast dużej ilości dokumentów, klient przedstawia banku podstawowe dokumenty ( m.in. akt notarialny + faktury potwierdzające zakup określonych towarów). Dzięki temu szybciej i sprawniej może uzyskać środki. Ponadto środki nie będą podzielone na transze oraz nie będzie obowiązku ich rozliczenia.

## Sposób budowy domu- systemem gospodarczym czy z generalnym wykonawcą?

W kwestii wyboru systemu gospodarczego, a chęcią budowy domu z pomocą generalnego wykonawcy, swoim klientom przeważnie podpowiadam, że lepiej jest zadeklarować system gospodarczy. Jest to uzależnione od tego, że w przypadku budowy domu za pośrednictwem generalnego wykonawcy bank poprosi m.in. o umowę z kontrahentem, przeanalizuje jej zakres, a same wypłaty środków, będą szły wówczas na rachunek generalnego wykonawcy. Deklarując natomiast system gospodarczy, dostaną Państwo całość środków na własne konto, co za tym idzie, będzie możliwość swobodnego dysponowania tymi środkami.

## Lista dokumentów potrzebnych do kredytu na budowę domu

Kredyt na budowę domu jest dużo bardziej skomplikowany od standardowej hipoteki w każdym aspekcie. W tym wypadku lista wymaganych dokumentów będzie również bardziej obszerna. By złożyć wniosek kredytowy należy bezwzględnie przygotować następujące dokumenty:

1. podstawę nabycia działki na której będzie realizowana budowa domu np. akt notarialny kupna-sprzedaży, akt darowizny, wyrok spadkowy;
2. księgę wieczystą działki;
3. prawomocne pozwolenie na budowę lub prawomocne zgłoszenie rozpoczęcia budowy;
4. Wypis i wyrys z rejestru gruntów;
5. Wypis z miejscowego planu zagospodarowania przestrzennego, warunki zabudowy lub inny dokument potwierdzający budowlane przeznaczenie działki;
6. Zaświadczenie o dostępie do drogi publicznej;
7. Dziennik budowy;
8. Kosztorys budowy;
9. Projekt techniczny nieruchomości;
10. Operat szacunkowy – wycena nieruchomości;
11. Umowa z generalnym wykonawcą – jeśli dotyczy.

## Ubezpieczenie domu w budowie

Każda nieruchomość kredytowana musi być docelowo ubezpieczona polisą majątkową z przeniesieniem praw cesji na bank. W przypadku kredytu udzielonego na budowę domu część banków wymaga, by polisę przedstawić przed uruchomieniem kredytu. Część banków wymaga, aby takie ubezpieczenie przedstawić po zakończeniu budowy tj. uzyskaniu pozwolenia na użytkowanie. Minimalna wartość zabezpieczenia kredytu zależy od wewnętrznej polityki danego banku. Może to być wartość kosztorysowa nieruchomości, wartość odtworzeniowa nieruchomości lub wartość kredytu. Moim zdaniem najbardziej trafna jest większa z wartości; czyli wartość kosztorysowa lub wartość odtworzeniowa. Trzeba jednak pamiętać, że ubezpieczenie zakupione w banku przeważnie posiadają standardowy zakres, czyli ubezpieczenie murów. Tak więc wszystko to co jest ponadto nie bardzo je interesuje. Więc jeśli zakładamy, że polisa jest dla nas, a nie dla banku, to warto mieć dobrze dobraną polisę pod swój dom.

## Budowa domu z własnych środków czy na kredyt?

Duża liczba ludzi ma pewne obawy by zaciągać kredyt na wiele lat, wówczas decydują się na budowę domu z własnych bieżących środków. Rozwiązanie takiego typu jest możliwe i zapewne nie jednej osobie się udało. Natomiast trzeba jednak pamiętać, że budowa domu może wiązać się z pewnym ryzykiem. Nie jesteśmy w stanie przewidzieć wszystkich ewentualnych zdarzeń, które mogą wpłynąć negatywnie na budowę domu. Poniżej przedstawiam tylko niektóre z nich.

1. Zauważalny ostatnimi czasy wzrost cen materiałów, a także usług budowlanych. Może się okazać, iż na przestrzeni lat, materiały i ceny usług wzrosły więcej, niż by Cię wyniosły odsetki kredytu hipotecznego.
2. Przyśpieszone niszczenie dotychczas wybudowanej nieruchomości. Jeśli coś nie jest używane i nikt nie dba na bieżąco, to zwyczajnie niszczeje.
3. Obowiązek ponoszenia dodatkowych kosztów mieszkaniowych np. wynajmu.
4. Rozłożony w długim czasie obowiązek prowadzenia i nadzorowania inwestycji.
5. Nie mając środków na całe finansowanie tracisz możliwości negocjacyjne, przegapiasz chwilowe promocje w sklepach, co może powodować, że finalny zakładany koszt realnie wychodzi wyższy.
6. Nie wszystkie dobre ekipy budowlane decydują się na dokończenie zaczętej inwestycji, ponieważ nie chcą odpowiadać za wcześniej wykonane pracę innych ekip budowlanych.

Dlatego też uważam, że jeżeli decydujemy się na inwestycję w postaci „budowy domu” należy rozpocząć ją i zakończyć najszybciej jak się da, oczywiście w miarę możliwości. Prowadzenie budowy domu z bieżących środków pieniężnych, może być narażone na powyższe konsekwencje, bądź inne niewymienione. Jeżeli jest obawa zaciągnięcia kredytu na budowę domu na okres 20-30 lat to trzeba wiedzieć, że jest możliwość nadpłacania kredytu hipotecznego. Nadpłacany jest sam kapitał, przez co odsetki wyliczane przy wstępnej symulacji, finalnie się pomniejszają. Oczywiście jest też możliwość szybszej spłaty kredytu. W zależności w jakim banku się ma kredyt, w niektórych można spłacić całość od razu, w niektórych trzeba poczekać do trzech lat (jeżeli nie chcemy płacić prowizji) od daty uruchomienia kredytu.

## Podsumowanie

Kredyt hipoteczny na budowę domu różni się od zwykłego kredytu na zakup gotowej nieruchomości. Kredytobiorca jest zmuszony do wcielenia się w rolę inwestora, co za tym idzie, na jego barkach spoczywa obowiązek doprowadzania inwestycji do finalnego zamknięcia, zgodnie z harmonogramem prac budowlanych, które ujął w kosztorysie. Budowa domu systemem gospodarczym wymaga odpowiedniego planowania inwestycji pod kątem kosztów, zakupów i terminów. Inwestor musi dograć współpracę z różnymi ekipami budowlanymi. W końcu musi rozliczyć się z odpowiednimi urzędami oraz bankiem. Poszerza to znacznie wachlarz obowiązków. Z pewnością nie jest to dla wszystkich. Nie jest to też, nie do zrobienia, ale braki w wiedzy choćby kredytowej mogą pokrzyżować plany. By tego uniknąć od strony kredytu hipotecznego, należy dokładnie dowiedzieć się jak wyglądają najważniejsze kwestie z tym związane.
