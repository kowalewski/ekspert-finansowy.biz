---
templateKey: blog-post
title: lista dokumentów potrzebnych do uzyskania kredytu hipotecznego
date: 2019-03-11T14:36:14.090Z
description: >-
  Wnioskując o kredyt hipoteczny niezbędne jest zebranie konkretnych dokumentów,
  które pozwolą uzyskać kredyt. Mądrze przygotowana lista dokumentów pozwala na
  szybsze i bezproblemowe zweryfikowanie wniosku przez analityków w
  poszczególnych instytucjach bankowych. Dobrze więc przygotować się do tego
  zawczasu tak, aby proces odbył się zgodnie z oczekiwaniami. Lista wymaganych
  dokumentów uzależniona jest oczywiście od sytuacji osobistej danego
  wnioskodawcy, tytułu uzyskiwania dochodu, a także sytuacji prawnej
  nieruchomości, którą zamierza nabyć. 
tags:
  - Lista niezbędnych dokumentów do kredytu hipoteczengo
---
W dalszej części artykułu przedstawiam standardowe dokumenty, które wymagane są w każdym z banków:

•	Jakie dokumenty są wymagane przez Bank dla rynku pierwotnego, a jakie dla wtórnego?

•	Jakie dokumenty należy przedstawić instytucji bankowej ze względu na uzyskiwanie dochody?

•	Pomoc w przygotowaniu wniosku.

# Dokumenty osobiste potrzebne do procesowania wniosku

1. Dokumenty osobiste – są to między innymi: dowód osobisty, prawo jazdy, paszport. Dokumenty muszą być skserowane lub zeskanowane w całości. Ważne, aby dokumenty nie posiadały jakiś braków np. uciętych rogów, bądź słabej jakości skanu. 
2. Akt rozwodowy – dokument wymagany w przypadku, gdy kredytobiorca jest rozwodnikiem. Dokument musi być prawomocny.
3. Rozdzielność majątkowa – dokument wymagany, gdy kredytobiorcami/kredytobiorcą są osoby/ jest osoba będąca w związku małżeńskim, ale nie na zasadach wspólnoty majątkowej.
4. Wyrok alimentacyjny – dokument potwierdzający wysokość alimentów. Dokument musi być prawomocny.
5.  Umowa przedwstępna – dokument określający zasady nabycia nieruchomości.

# Lista dokumentów  wymaganych w zależności od rodzaju nieruchomości:

## **Rynek pierwotny – zakup od dewelopera **

1. Umowa przedwstępna z deweloperem wraz ze wszystkim załącznikami, czyli prospektem informacyjnym, jeśli umowa podlega pod ustawę deweloperską.
2. Umowa rezerwacyjna/deweloperska lub umowa przedwstępna w przypadku budowy zakończonej z deweloperem wraz z prospektem informacyjnym i draftem umowy przedwstępnej w formie aktu notarialnego. Dokumenty i załączniki muszą posiadać podpis i pieczęć dewelopera. Umowa rezerwacyjna nie jest nigdy w formie aktu, w przypadku umowy przedwstępnej jest to forma dowolna – akt notarialny lub umowa cywilnoprawna.
3. Wypis z Krajowego Rejestru Sądowego dewelopera. 
4. Wydruk z CEIDG z numerem NIP i REGON. 
5. Pełnomocnictwa osób reprezentujących dewelopera, jeśli ich dane osobowe nie znajdują się w Krajowym Rejestrze Sądowym.
6. Oświadczenie dewelopera – dokument ważny jest przez 30 dni i musi być spisany na odpowiednim druku bankowym. 
7. Decyzja o pozwoleniu na budowę, zaświadczenie o zakończeniu budowy, zaświadczenie o samodzielności lokalu lub zgłoszenie zakończenia prac budowlanych. 
8. Dokumenty potwierdzające wniesienie wkładu własnego w postaci oświadczenia dewelopera, dowodu wpłaty, potwierdzenia przelewu lub wyciągu. 
9. Odpis z księgi wieczystej nieruchomości, z której nieruchomość będzie wyodrębniona, w wersji papierowej ma ważność od 30 do 90 dni. Może być również wydruk z elektronicznej KW. 
10. Wypis oraz wyrys z ewidencji gruntów – dokument ma ważność od 3 do 6 miesięcy. 
11. Jeśli finansowany będzie zakup domu to należy przedstawić potwierdzenie dostępu domu do drogi. 
12. Decyzje podziałowe działek z mapą podziałową. 
13. Rzuty nieruchomości potwierdzające powierzchnię użytkową nieruchomości.
14. Promesa bezciężarowego wydzielenia nieruchomości – dokument ten będzie wymagany jeżeli nieruchomość jest obciążona kredytem inwestorskim. Odnosi się do sytuacji, w której inwestor prowadzi budowę nieruchomości obciążonej w danym momencie hipoteką. Dokumentem potwierdzającym taki stan rzeczy jest zgoda na bezobciążeniowe wyodrębnienie lokalu. 

## **Rynek pierwotny - budowa domu**

1. Akt notarialny potwierdzający prawo własności działki, na której rozpocznie się budowa domu.
2. Odpis z księgi wieczystej działki. Dokument może być wygenerowany elektronicznie z eKW.
3. Decyzja o pozwoleniu na budowę z klauzulą ostateczności.
4. Wypis oraz wyrys z ewidencji gruntów – dokument ważny jest od 3 do 6 miesięcy.
5. Projekt budowlany.
6. Kosztorys i harmonogram prac według wzoru banku.
7. Dziennik budowy – kopia pierwszej strony oraz wszystkich stron, na których znajdują się wpisy.
8. Umowy z wykonawcami – jeśli nie prowadzisz prac budowlanych samodzielnie, a wykonuje je ekipa budowlana to konieczne będą umowy z wykonawcami.
9. Operat szacunkowy sporządzony przez rzeczoznawcę niezależnego, jeśli bank akceptuje taki dokument.

## **Rynek wtórny**

1. Umowa przedwstępna ze zbywcą, może być w formie aktu notarialnego lub umowy cywilnoprawnej.
2. Księga Wieczysta nieruchomości – wypis zwykły z centralnego rejestru Ksiąg Wieczystych. W większości banków akceptowane są  wydruki z elektronicznej bazy eKW. W niektórych przypadkach banki same weryfikują  KW i nie ma konieczności dostarczenie wypisu. 
3. Podstawa nabycia nieruchomości – dokument potwierdzający prawo własności obecnych właścicieli np. akt kupna-sprzedaży, akt darowizny, dokument potwierdzający nabycie spadku.
4. Zaświadczenie o kredycie – w przypadku gdy kupowana nieruchomość jest zabezpieczeniem hipotecznym jakiegoś banku, należy poprosić obecnych właścicieli o zaświadczenie o kredycie. Piałem o tym [tutaj](https://ekspert-finansowy.biz/blog/wniosek-o-wydanie-za%C5%9Bwiadczenia-dotycz%C4%85cego-kredytu-obci%C4%85%C5%BCaj%C4%85cego-zakupowanej-nieruchomo%C5%9Bci/) 
5. Wypis oraz wyrys z ewidencji gruntów w przypadku domu – ten dokument ważny jest przez 3 do 6 miesięcy.
6. Zaświadczenie ze spółdzielni mieszkaniowej, zaświadczenie o braku zaległości w opłatach eksploatacyjnych. W przypadku mieszkań bez księgi wieczystej banki będą wymagały zaświadczenia ze spółdzielni mieszkaniowej o braku przeciwwskazań do założenia księgi wieczystej dla lokalu oraz wypis z ewidencji gruntów dla działki, na której stoi budynek jako druk wymagany przez sądy podczas zakładania księgi wieczystej. Zaświadczenie powinno zawierać następujące informacje: dane właścicieli, informację o braku księgi wieczystej oraz braku przeciwwskazań do jej założenia. Ważne również żeby znalazł się też metraż użytkowy nieruchomości wraz z rozróżnieniem na izby,  pomieszczenia przynależne (np. miejsce postojowe, komórka lokatorska, informacja o kondygnacji). 
7. Wycena nieruchomości, czyli ocena wartości mieszkania w przypadku, gdy bank nie zleca własnej wyceny i można wybrać samodzielnie rzeczoznawcę niezależnego.
8. Zaświadczenie o zakończeniu budowy – to bardzo często wymagany dokument w przypadku domów wybudowanych w przeciągu kilku ostatnich lat.

## Remont lub wykończenie nieruchomości

1. Kosztorys prac remontowych na druku bankowym.
2. Akt notarialny potwierdzający prawo własności nieruchomości.
3. Odpis z księgi wieczystej nieruchomości.
4. Pozwolenie na budowę lub zgłoszenie prac budowlanych, jeśli jest wymagane prawem budowlanym.

# Lista wymaganych dokumentów w zależności od rodzaju uzyskiwanych dochodów:

## **Umowa o pracę na czas określony lub nieokreślony**

1. Zaświadczenie o zatrudnieniu i dochodach na druku bankowym.
2. Pełny wyciąg z rachunku bankowego, na który wpływa wynagrodzenie, który potwierdza wszystkie przelewy wynagrodzenia widniejącego na zaświadczeniu o zatrudnieniu – szczególnie ważne, jeśli otrzymujesz podzielone wynagrodzenie na płacę z umowy o pracę i z umowy cywilnoprawnej.
3. Zaświadczenie z ZUS o wysokości podstawy, od której odprowadzane są składki za ostatnie 3, 6 lub 12 miesięcy lub druki RMUA za analogiczny okres, jeśli uzyskujesz wynagrodzenie w gotówce.
4. PIT 37 za poprzedni rok lub dwa poprzednie lata z potwierdzeniem przyjęcia przez Urząd Skarbowy.
5. Świadectwa pracy, jeśli trzeba wykazać wymagany staż pracy lub ciągłość zatrudnienia.
6. Promesa- oświadczenie od pracodawcy o braku przeciwwskazań do przedłużenia umowy o pracę na czas określony, jeśli posiadasz umowę o pracę na oznaczony czas.
7. Aneks do umowy o pracę potwierdzający podwyżkę, jeśli nastąpiła w ciągu ostatnich 6 miesięcy.

## Umowa o dzieło/ umowa zlecenie:

1. Zaświadczenie o zatrudnieniu i dochodach na druku bankowym lub oświadczenie o wysokości kosztów z umowy cywilnoprawnej.
2. Umowy potwierdzające wykonanie zlecenia lub dzieła.
3. Rachunki z umów cywilnoprawnych.
4. Pełny wyciąg z rachunku bankowego, na który wpływa wynagrodzenie z tytułu wyżej wymienionych umów.
5. PIT 37 za poprzedni rok lub dwa poprzednie lata z potwierdzeniem przyjęcia przez Urząd Skarbowy.

## Działalność gospodarcza:

1. Dokumenty rejestracyjne – wpis do Ewidencji Działalności Gospodarczej NIP, REGON, umowa spółki, pełnomocnictwa do reprezentacji.
2. PIT 36 lub 36L, PIT/B /Zaświadczenie o dochodzie z US– PIT  potwierdzony przez US, wysłany przez Internet z UPO(Urzędowe Potwierdzenie Odbioru), potwierdzenie nadania na poczcie. Dokument do maksymalnie 2 lat wstecz
3. Zaświadczenia z US o niezaleganiu z podatkami. Dokument najczęściej jest ważny przez 1 miesiąc.
4. Zaświadczenie z ZUS o niezaleganiu ze składkami ubezpieczeniowymi. Dokument najczęściej jest ważny przez 1 miesiąc.
5. Dokumenty księgowe potwierdzające dochód np. wydruki z KPiR, tabele amortyzacyjne.

Księga Przychodów i Rozchodów za bieżący rok obrachunkowy oraz za poprzedni rok obrachunkowy. Szczegółowe zestawienie KPIR za ostatni miesiąc do trzech (zależy od banku), zestawienie KPIR narastająco za ostatni zamknięty rok lub dwa ostatnie lata obrachunkowe (w zależności od banku oraz wnioskowanej kwoty), tabele amortyzacyjne za rok bieżący i poprzedni. Na dokumentach powinna widnieć pieczęć uprawnionego biura rachunkowego oraz podpis osoby  prowadzącej działalność lub osoby odpowiedzialnej za prowadzenie księgowości.

6. W niektórych przypadkach bank może poprosić o wyciągi z konta firmowego 
7. Oświadczenia na odpowiednich drukach bankowych, osoby prowadzącej działalność, czyli oświadczenie o wysokości dochodów po opodatkowaniu za rok bieżący. 

## Emerytura i zasiłek przedemerytalny

1. Decyzja o przyznaniu świadczenia emerytalnego i jego ostatniej waloryzacji.
2. Ostatni odcinek emerytury lub wyciąg z rachunku bankowego, na który przelewane jest świadczenie.

## Aktualność dokumentacji do kredytu

Przy składaniu dokumentów wraz z wnioskiem kredytowym trzeba pamiętać o tym, że poszczególne dokumenty mogą mieć swój termin ważności. Dlatego też ważnym jest, aby przed złożeniem wniosku zebrać wszystkie niezbędne dokumenty do starania się o kredyt hipoteczny. Mówię tutaj głownie  o zaświadczeniu o zatrudnieniu i dochodach, wypis i wyrys z rejestru gruntów, wypisie z miejscowego planu zagospodarowania, czy też o zaświadczenia o niezaleganiu z ZUS i US. Rozłożone w czasie kompletowanie niezbędnych dokumentów może doprowadzić do sytuację, w której czekając na jeden z nich, ważność może stracić inny i tak bez końca. 

## Reasumując

Wyżej wymienione przeze mnie pozycje to lista dokumentów najczęściej wymaganych przez banki do procesowania wniosku kredytowego. Pamiętać jednak trzeba, że każda sprawa może być inna i bank może zażyczyć sobie jeszcze dodatkowych dokumentów do weryfikacji, żeby móc ostateczne wydać decyzję o przyznaniu kredytu hipotecznego.
