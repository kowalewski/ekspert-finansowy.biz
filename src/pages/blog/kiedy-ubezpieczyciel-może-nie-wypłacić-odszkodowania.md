---
templateKey: blog-post
title: 'Ubezpieczenie nieruchomości- ważne żeby wybrać pod siebie, a nie pod bank'
date: 2019-02-11T09:38:13.430Z
description: Bank wymaga zabezpieczenia hipotecznego na kwotę kredytu - czy to wystarczy?
tags:
  - Ubezpieczenie nieruchomości
---
## Ubezpieczenie nieruchomości- ważne żeby wybrać pod siebie, a nie pod bank

Sensem i istotą ubezpieczeń nieruchomości jest zakupienie takiego ubezpieczenia majątkowego, które w przypadku wystąpienia jakiegokolwiek zdarzenia losowego/nieszczęścia, będzie mogło zagwarantować wystarczającą sumę pieniędzy na pokrycie ewentualnych szkód. W głównej mierze sprowadza się to, do jak najszybszego przywrócenia przedmiotu ubezpieczenia do stanu sprzed szkody, bądź zapewnieniu sobie poduszki finansową (bezpieczeństwa) w razie całkowitego zniszczenia nieruchomości. Związane jest to z zapewnieniem sobie i bliskim „dachu nad głową”, którego posiadanie jest de facto warunkiem ludzkiej egzystencji.

Bardzo ważne jest, aby mądrze podejść do sprawy i wybrać takie ubezpieczenie, które nie będzie tylko ubezpieczeniem pod kredyt, a jednak zabezpieczeniem naszej rodziny. Więc jeśli zakładamy, że polisa jest dla nas, a nie dla banku, to warto mieć dobrze dobraną polisę pod swoją nieruchomość.

## Zakres odpowiedzialności

Jedną z najczęstszych przyczyn odmowy wypłaty odszkodowania, jest wystąpienie zdarzenia, które nie było objęte ochroną ubezpieczeniową. Można tutaj podać następujący przykład: Jeśli ubezpieczyliśmy dom od pożaru, ale nie od włamania i kradzieży, to w przypadku wystąpienia drugiej sytuacji po prostu nie należy nam się odszkodowanie. Dlatego też podczas zawierania umowy ubezpieczeniowej, bardzo ważne jest, aby dokładnie zapoznać się z jej treścią, żeby później nie mieć pretensji do samych siebie, że danego zdarzenia nie ubezpieczyliśmy. Jeżeli tego nie zrobimy, możemy podpisać niewłaściwe ubezpieczenie, a w konsekwencji, odszkodowanie, które wydawało nam się bezapelacyjne, może w danej sytuacji nie przysługiwać.

Następnym ważnym elementem w umowie, są niewątpliwie wyłączenia odpowiedzialności, które zastrzega sobie ubezpieczyciel. Trzeba na nie zwrócić uwagę przed zakupem polisy ubezpieczeniowej, zapoznać się z nimi, tak, aby w późniejszym czasie wiedzieć w jakich sytuacjach firma ubezpieczeniowa może nie wypłacić nam odszkodowania.  Lepiej poznać je po zakupie ubezpieczenia niż wcale. Trzeba o nich pamiętać, bo będziemy musieli się ich wystrzegać, gdyż polisa ich po prostu nie obejmuje.

Kolejnym ważnym aspektem w ubieganiu się o odszkodowanie, jest przedstawienie zdarzenia w sposób zgodny z zaistniałą sytuacją. Najlepiej opisać je szczegółowo oraz wykazać wiarygodne dowody. Ubezpieczyciel powinien pomóc nam w sprawnym przeprowadzeniu likwidacji szkody. Coraz częściej dowody można przesłać elektronicznie – np. skany dokumentów, zdjęcia szkody. Warto zapytać o to ubezpieczyciela lub agenta, u którego kupowaliśmy polisę.

## Uczciwość to podstawa

Ubezpieczyciele mają obowiązek przeciwdziałać próbom wyłudzenia odszkodowania. Dlaczego? Bo odszkodowania wypłacane są ze składek wpłacanych przez klientów danej firmy ubezpieczeniowej. Dlatego też, wyłudzenia działają na szkodę przede wszystkim uczciwym klientom. Ubezpieczyciel na samym początku bada okoliczności szkody i jeśli stwierdzi np. że została wyrządzona umyślnie przez poszkodowanego, ma prawo (a nawet obowiązek) odmówić wypłaty odszkodowania.

W ubezpieczeniach nieruchomości szkoda nie zostanie uznana w sytuacji,  gdy ubezpieczony np. nie przeprowadzi na czas badań kontrolnych, takich jak coroczne badanie instalacji przewodów kominowych. 

## Inne przyczyny odmowy wypłaty odszkodowania

Analizując stosowane przez ubezpieczycieli wyłączenia odpowiedzialności w zakresie ubezpieczeń mieszkań i domów, należy mieć świadomość, że ubezpieczenia te standardowo nie obejmują szkód powstałych (przy czym zakres wyłączeń może mieć katalog szerszy albo węższy, w zależności od ogólnych warunków ubezpieczenia występujących u danego ubezpieczyciela) z tytułu wymienionych w umowie zdarzeń będących następstwem:

1. Umyślnego działania lub w przypadku rażącego niedbalstwa ubezpieczonego oraz osób z którymi pozostaje on we wspólnym gospodarstwie domowym;
2. Za które odpowiedzialność regulowana jest w prawie górniczym i geologicznym;
3. Działania energii jądrowej, wojny, trzęsienia ziemi, zamieszek,  aktu  terroryzmu;
4. Którego skutki wynikają z naturalnego zużycia lub starzenia się ubezpieczonego mienia w związku z jego normalnym użytkowaniem lub eksploatacją, np. długotrwałe i systematyczne zawilgocenie; 
5. Którego skutkiem jest obowiązek zapłaty kar sądowych  lub administracyjnych oraz kar umownych; 
6. Powodującego szkodę której rozmiar nie przekracza określonego w umowie progu odpowiedzialności ubezpieczyciela (franszyza integralna).

Wyłączenia mogą również dotyczyć rodzaju mienia, wówczas ubezpieczyciel nie odpowiada za szkody w:

1. Przedmiotach zabytkowych, dziełach sztuki, kolekcjach;
2. Papierach wartościowych, kartach płatniczych, kredytowych, debetowych;
3. Dokumentach, rękopisach, danych zawartych na nośnikach, informacji, programach komputerowych;
4. Mieniu nieokreślonym we wniosku ubezpieczeniowym;
5. Mieniu ruchomym pozostawionym na balkonach, tarasach.

Ubezpieczyciel może nam odmówić wypłaty odszkodowania również w przypadku innych zdarzeń. Nie otrzymamy pieniędzy z polisy, jeśli np. nie opłacaliśmy składek, zatailiśmy informacje o ważnych okolicznościach zdarzenia, ubezpieczony przedmiot został zniszczony w wyniku zamieszek, czy działań wojennych, do zdarzenia doszło poza terytorium wskazanym w umowie.

Kolejną przyczyną odmowy wypłaty odszkodowania może być niedopilnowanie ze strony ubezpieczonego badań okresowych, przeprowadzanych zgodnie z ustawą, czy we własnych zakresie.  Badania takie mogą być robione raz co 5 lat, raz na 1 rok ,czy nawet raz na 15lat po upływie użytkowania pieca.

Poniżej przedstawiam Państwu tabelę, która przybliży rodzaje kontroli, kto musi je wykonywać, a także w jakich okresach należy je wykonywać. Firmy ubezpieczeniowe coraz częściej zwracają na to uwagę i pierwsze co robią po zaistnieniu jakiegoś nieszczęścia, proszą o przedstawienie jakiegoś dokumentu potwierdzającego odbycie danej kontroli. Mało kto o tym wie, a jest to bardzo ważny aspekt jeżeli chcemy otrzymać jakiekolwiek odszkodowanie. 

![](/img/tabela-1.jpg)

## Podsumowanie

Firma ubezpieczeniowa może odmówić wypłaty z różnych powodów. Niestety, bardzo często wina leży po stronie ubezpieczonego, który nie przestrzegał warunków polisy. Dlatego ważne jest, aby przed podpisaniem umowy zapoznać się z jej treścią. Bardzo często jednak zajmuje to dużo czasu. Część z zapisów umowy może być niezrozumiała. Wówczas warto skonsultować się z ekspertem, który wyjaśni wszelkie wątpliwości i wskaże, co powinno się w takiej umowie znaleźć. 

Jeżeli potrzebujesz pomocy w zakresie ubezpieczeń zapraszam do kontaktu.
